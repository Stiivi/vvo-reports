h1. O Projekte

Verejný sektor každoročne vynakladá pomerne veľkú časť verejných financií na nákup tovarov, služieb a stavebných prác, pričom nemalá časť z týchto prostriedkov je použitých v režime zákona o verejnom obstarávaní. Verejné obstarávanie je pritom podľa prieskumov verejnej mienky jednou z oblastí značne citlivých na korupčné praktiky, považujeme preto za nevyhnutné venovať pozornosť sledovaniu alokovania verejných zákaziek a analýze transparentnosti trhu.

Primárnym cieľom tohto portálu je zvýšenie transparentnosti vo verejnom obstarávaní sprístupnením a sprehľadnením informácií a dát o verejnom obstarávaní na elektronickom portáli. 

Prostredníctvom priebežného zhromažďovania všetkých dostupných dát k verejnému obstarávaniu je zmyslom uľahčiť prístup širokej verejnosti k prehľadným informáciám o uchádzačoch, zadávaných zákazkách, najvyužívanejších metódach verejného obstarávania, či aktualizovaným štatistikám.

Portál obsahuje informácie o nadlimitných, podlimitných a podprahových zákazkách verejného obstarávania sťahovaných vo forme surových dát z portálu "Vestník verejného obstarávania":http://www.e-vestnik.sk/, ktorý spravuje "Úrad pre verejné obstarávanie":http://www.uvo.gov.sk/.

Tento portál má za cieľ byť užitočným zdrojom informácií pre novinárov, analytikov, študentov či zainteresovaných občanov, ktorí sa zaujímajú o túto problematiku.

h2. Dáta

Zozbierané dokumenty vesníka sú automaticky spracované do štrukturovanej podoby (strojom spracovateľné), čo umožňuje:
* ľahšiu orientáciu vďaka možnosti vyhľadávania v kategóriách: obstarávateľ, dodávateľ, typ tovaru, región, dátum, postup a kritérium vyhodnotenia
* dostupnosť prehľadnejších a ľahšie čitateľných dát agregovaných do prehľadných štruktúr, tabuliek a grafov

Užívatelia tak môžu získať bez zložitého vyhľadávania komplexný prehľad o obstarávaniach vrátane sledovania trendov a možnosti porovnávania dát.

Dáta sú užívateľom sprístupnené v otvorených formátoch ("CSV":http://cs.wikipedia.org/wiki/CSV) a "surovom stave":http://en.wikipedia.org/wiki/Raw_data, čo umožňuje ďalej s nimi narábať a hlbšie ich analyzovať alebo iným spôsobom vizualizovať.

h2. Upozornenie

Všetky dáta, grafy a tabuľky uvedené na tomto portáli vychádzajú výhradne z dát automatizovane zozbieraných z dokumentov portálu "Vestník verejného obstarávania":http://www.e-vestnik.sk/, ktorý spravuje Úrad pre verejné obstarávanie. Prípadné nepresnosti môžu byť spôsobené nekompletnosťou, chybným vyplnením údajov obstarávateľmi alebo neštandardným formátovaním zverejneného dokumentu.

V prípade, že objavíte na našom portáli chybné údaje alebo nepresnosti, kontaktujte nás prosím na e-mailovej adrese "tis@transparency.sk":mailto:tis@transparency.sk
